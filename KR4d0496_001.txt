# -*- mode: mandoku-view; -*-
#+TITLE: 范德機詩集
#+DATE: 2015-09-11 16:24:34.835672
#+PROPERTY: ID KR4d0496
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 1
#+PROPERTY: FILE SB04n0485-001范德機詩集-卷第一.
<pb:KR4d0496_SBCK_001-1a>¶
范徳機詩集卷之一¶
　　　　　　臨　川　葛　雝　仲穆　編次¶
　　　　　　儒學學正孫存吾　如山　校刋¶
　五言古詩¶
　　　　送張鍊師歸武當山¶
張君瀛洲人来作武當客始来武當時秪着謝公屐¶
弟子百数軰稍稍来服役誅茅立萬柱空中現金碧¶
辛苦三十年夜卧不側席以之律鬼神故亦如矩墨¶
元年踰冬旱朱火焼四國野谷方焦熬六月畿甸赤¶
朝廷亦不爱犧牲與圭璧僵巫暨憊史歌舞無消息¶
<pb:KR4d0496_SBCK_001-1b>¶
君時待詔来公卿初不識一朝傳天語問以濟旱策¶
君云臣鄙愚造化非所測隂陽有開閉此實智者責¶
公卿𣸪致辭物生孔今棘已敕京兆尹取足輸粟帛¶
此如解倒懸祀事惟所擇君聞猶固譲心實内憂惕¶
飛章白玉闕瀝膽殚悃愊臣寔才淺尠臣實學迮塞¶
臣有一寸心碩輔后皇徳后皇本爱民民今旱為厄¶
或者罪有由皇亦重開釋祈謝各有方呪禁各有式¶
上堂薦明水下堂考金石夜分請命既昧爽大施設¶
為壇東市門經紀法靈冊庭中玄武旗飄飄墨黍黒¶
君臨一揮手怒髪上霄直指揮東方龍卷水東海側¶
指揮西方龍卷水略西極北南暨中央各以方率職¶
<pb:KR4d0496_SBCK_001-2a>¶
某日某甲子漏下五十刻我在壇上伺不得忤區畫¶
豐隆與飛㢘列缺與辟歴汝将汝風馳汝遣汝雷擊¶
汝雲溤勿漓汝雨必三尺汝不從誓言不畏上帝敕¶
至期果響畣動蕩七日澤常時人所難君若不以力¶
公卿奏天子是必有褒錫可以寵號名可以蕃服裼¶
君曰天子聖卿從誠所格臣敢貪天功况在歸計廹¶
昨得山中書至自青溪宅向来百弟子遟歸在朝夕¶
暾時冬序半霜下木葉積明當課斬伐結&KR0799;西巖壁¶
山田晩報熟芝术及採摘狝猿長如人夜夜盗杮栗¶
隄防苟不豫六氣盡蟊賊公家事既已私事容棄擲¶
方知用世士遺世等糠籺所過如虚空焉知去㽞迹¶
<pb:KR4d0496_SBCK_001-2b>¶
我持一瓢酒欲以贈逺色歳暮不見君悵望空中翮¶
　　　　奉同元學士以落月滿屋梁猶疑照顔色¶
　　　　為韻賦贈鄧提舉之官江浙一首¶
青天青如石星辰何磊落適見北斗髙忽復滯郊郭¶
感此流電驚行邁孰為樂况値杪春令清商動凉幕¶
芳宴候朋親驅車背河朔登髙望四野下田畢新穫¶
扵時不同賞惆悵睇雲岳古人有云然末契重交託¶
託契自有初相晞在結髮請持交龍鏡比似空際月¶
昔月三五盈今夜三五缺月盈自有時傒君采薇蕨¶
采薇渉崇岡空筐不易滿季女懐朝飢日下光纂纂¶
豈無機杼思十旬義一澣含凄就經緯意長絲緒短¶
<pb:KR4d0496_SBCK_001-3a>¶
路逢相識親要入鮫人舘泣下仍成珠更苦哀歌緩¶
緩歌浮雲停急歌流水促水流亦有宗雲散𣸪成族¶
踽踽行路子離居振羣粛㑹合寕無期載感時運速¶
晨風懐薨林玄鳥辭華屋明發念飛蓬秋聲浙江曲¶
浙河名山水在昔最餘杭浩浩海負區地絶川無梁¶
執玉夸禹㑹帯甲宣吳疆慨彼仁義都風俗殊興亡¶
末代綴緐㑹周衢沸絲簧聞之虚廟閟㫁雨生蛩螀¶
幸及九域一四民樂時康㳺歴湏慎重勿用多殞傷¶
矧兹握新命出布堯文章雖當日月逺足昭雲漢光¶
凄其金氣厲嘉寔方歛藏楊栁卧枉浦蒹葭委嚴霜¶
物情各有歸我獨不淂将仰視雲中鴈肅肅俱南翔¶
<pb:KR4d0496_SBCK_001-3b>¶
雲鴈明天中囘首顧齊州沙嶼重緜互竟復少遟㽞¶
欲知鳴鴈心黍稻非終謀視彼羣飛者矢心良不猶¶
不猶将謂何豈復不如兹明年擇聖蹈既往無𣸪疑¶
譬之騉蹄駒昻藏飬雲姿下乗歳百駕逸足誠歸誰¶
伯樂偶並世當受知者知長鳴待儔侶首路復安之¶
所之在東南㫁水列風嶠至人遺吏隐出處惠兼妙¶
千莫居匣中千年逸神耀一朝持入手未言心相照¶
照之千里外如在只尺間明夜夢見君怡怡越河關¶
惜去不湏臾念来亦循環古時𡵨路人何用涕潸潸¶
景巖草木㫁乕豹啼空山方氷先春水野飯維清灣¶
買觴斯魚鮮甫謝金鑾班此行竟遂媾亦慰親友顔¶
<pb:KR4d0496_SBCK_001-4a>¶
天目掃煙岫日夕飛禽還山中桂樹多庶為故人攀¶
攀花貽逺道詢美道中軛苦復無相忘報之㕠白璧¶
美人如夫容隔浦無相識舊交日以違新交當日得¶
各自有殷勤初不在容色俯水愧㳺鱗仰空慚飛翼¶
眷言執手地歳暮霜霰廹踟蹰𣸪踟蹰悽惻重悽惻¶
　　　　寄謝周文學¶
周子雅孝友聲價動江隅有徳斯有言新詩敷道腴¶
示余以詠嘆累日不知劬雅亡風亦衰賴爾亦區區¶
與子初識面青春滿洪都别来二十年王事劳馳驅¶
山澤念耆舊風塵揚鬂鬚焉知離憂中乃得此長娯¶
公園橘柚寒驥鳴感脩途發音詠隆施重見能来無¶
<pb:KR4d0496_SBCK_001-4b>¶
　　　　贈馮錬師歸岳陽¶
王子吹笙侣精神如九秋蹔携碧山屐遨歗帝王州¶
江湖未識面寄語旋鳴騪夏雲逼幽澗春鳥啼芳洲¶
行色當及春景氣適惠柔眷眷将歸客勝日懐林丘¶
何時謝燕闕亦得西南㳺洞庭木葉下期爾岳陽楼¶
　　　　贈學正洙扶襯歸真定¶
朔風吹急水哀鴈繞天鳴送子川路逺浩蕩扶神旍¶
少年挟髙藝求仕入皇京祖父通籍家蝉聨及弟兄¶
奈何抱長痛鞠此霜霰情伯氏江外居心殚慈母驚¶
奉命持衰来㽞連鎮陽城㑹言㐮祔事各復東西行¶
生飬死當葬若為好爵嬰最子泣血日寡言収視營¶
<pb:KR4d0496_SBCK_001-5a>¶
尚爱千金軀以保百代貞¶
　　　　次韻古體二首¶
偶為淳朴語即有熈夷風在世能勿忤聊以古為同¶
大巧三代人所拙辨偽工曲哉末學士妄擬述作功¶
至性苟能盡焉得推盛隆先師予狂狷葢憤失所中¶
扵時得依歸敢嘆吾道竆¶
聖道缺已乆文不充其資自從夏殷来因革當從誰¶
中更鳴鳥聞載嘆徳之衰寥寥大師樂𣸪得存那猗¶
大音苟有託不必稽其辭設有盈樽酒日夕斟酌之¶
樂杯當在手自今不復疑胡為不復疑賢者當明知¶
　　　　和胡椽¶
<pb:KR4d0496_SBCK_001-5b>¶
三違江海春再見歳将夕開軒觴微風忽近載陽莭¶
鳥鳴氣適和晨鵲亦稍集逮歡不猶今萬事已逾昔¶
緬懐命世士具為知所役翻知不賢名可足濟身策¶
而我拙自藏流動日月積逹觀良有餘仁者造其極¶
播美明珠篇時草當更碧¶
　　　　貽孛述魯編脩¶
悲風動日夜㳺子絶河山一别十年流四方幾時還¶
憶子旅江外過余撫林鬝曉色竹晻靄春容杏䦨珊¶
陽坡鳴赤鷄隂舘来白鷴文義相剖析宴歌亦循環¶
呉星逐夢變楚月帯愁彎自来燕薊中相望漢沔間¶
初傳敎下郡或道釣清灣起居雖未悉聲聞已難攀¶
<pb:KR4d0496_SBCK_001-6a>¶
明聖御八極震驚折羣奸登賢弥制㫁進士嚴刋刪¶
倒澤起㳺詠捜空集翻　斯時麟見郊絶世驥在閑¶
豈期脫布衣復得聨朝班始疑迹異方卒見意俱間¶
惟此氷雪壺近當雲霧關紀載竹帛藏潤色絲綸頒¶
儲才藏地閟抽思刮天慳固當譲俊逸焉淂委踈頑¶
物化豈堪玩仙栖庶可扳寤寐在靈嶽傍徨愧塵寰¶
碧草蒙澗沚青霞冠雲鬟長生願不負竟往事無艱¶
常聞羽人言頗落俗士頑早伐九節杖倚之聴潺湲¶
　　　　蒙㤙供奉翰林未行改佐閩幕自豐城便¶
　　　　道取疾繇橅過旴與郡守薩侯㑹約尋麻¶
　　　　源不果明日别旴¶
<pb:KR4d0496_SBCK_001-6b>¶
蹔逺雲霞觀却希山水音珠星聨極下碧月動江潯¶
始集寳氣亭復趍金晶岑馬飲樹連澗猿啼風滿林¶
楊瀾思汗漫睇領寫嶔崟輟棹更垂釣推書時㺯琴¶
石門生夕景麻源籠暁隂是那遇賢守佳致契幽尋¶
尊爼廹清好絃歌彰古心郡中宜鳳集泓下或龍吟¶
頗愧塵務逼還為旅病侵一行混吏軌千載負國琛¶
即往事莫究于兹念方深姑山如有意遂許一登臨¶
　　　　上已日文宣王廟陪祀畢歸西舘作奉貽¶
　　　　儒宫諸同志¶
礼殿粛春薦齋居清曙鍾斜街星斗轉阿閣霧煙重¶
乆去金華直蹔依赤社封非才霑敎育希世念遭逢¶
<pb:KR4d0496_SBCK_001-7a>¶
休風洩洙泗治日舒黄農深㤙曷效報彞典幸追蹤¶
粲粲金石列鏘鏘珂珮従飲福嬰多疾髙卧對千峰¶
　　　　昨夜書懐将行且書且賦因成十二韻¶
鉅海截上國危星轉清旻去来抵二極俛仰適周晨¶
往鶻無遺影潜魚有縦鱗劲風山葉碎濃露草根勻¶
卓彼趙李軰欝為唐宋臣忤㤙非棄置知命有髙屯¶
妙句鏗金石荒臺蔓蒸薪慿髙重囘首懐古獨傷神¶
記别玉堂夜来尋丹竈春常恐學仙侶亦猶辟世民¶
蓬莱雖異隖即此是通津¶
　　　　上牛頭石望海¶
人謂此石險我言兹境佳日兼山氣動雷與浪聲偕¶
<pb:KR4d0496_SBCK_001-7b>¶
平浦煙浩渺髙林雨参差㳺魚依碧澗飛鳥却丹厓¶
飲濁逞孤坐乗危費亂排稍知舒磊隗初不近排諧¶
玄圃知何許蓬莱在所懐将尋白雲侶髙處結茅齋¶
　　　　重五日至西峡渡觧后閩帥王侯盛称山¶
　　　　川之壮余謂可以為知矣亦復有賦渡¶
　　　　近方山之下¶
繫馬西峡間朝曦射厓赤城中見方山江上成亂石¶
緣流感重險攬勢得鉅敵不有歌詠懐徒困馳驟役¶
因之窃歔欷美哉此嘆息尊醑清娄佳槃荔朱新摘¶
紛龎異方俗卓犖同門客去去無乆㽞薫風蕩南國¶
　　　　送樵隐侍親之濟南¶
<pb:KR4d0496_SBCK_001-8a>¶
春晚川陸静日髙風雨収班衣随授莭畫鼓送行舟¶
未知㑹面期寕識離思憂崇旌殿歸鴈柔櫓畣鳴鷗¶
逺去違四美幽尋考三周芰荷生歴下煙浪際呉頭¶
設有来魚使因之寄舊㳺¶
　　　　西巖夜宿懐雷州幕府同僚¶
月出萬籟静巖宿𬗋烟深觧后逢清景飄䔥澄素襟¶
乆辭蓬萊苑𣸪憶嵩髙岑掃雪待白鵠凌霄㸔翠禽¶
如何較竒賞而此事幽尋雖負簡書畏還希金玉音¶
迳暗泉移澗風䟽星滿林碩持千里意空外寫瑶琴¶
　　　　奉同陳應舉月夜齋宿玉堂有賦五首¶
崇舘粛玄閟虚扉敞彤碧詞林何蒼蒼國噐皆奕奕¶
<pb:KR4d0496_SBCK_001-8b>¶
顧惟樸&KR0554;材謬忝文字役甞僚負簡陋祗事深踧踖¶
扵焉嚴明享况復在今夕¶
奉礼慙明信歛誠資宴歇風露洒九天星辰逼㕠闕¶
屏聴非效聰規行殊改刖春容啟華蕚宵影動林樾¶
思君空中雲惠我席間月¶
幅員施廣圖輪魄昭晬像三后猶照臨萬代極瞻仰¶
寳之在禁宻本以粛靈爽豈伊程苾芬遂爾通盻蠁¶
洞洞乎其忠洋洋如在上¶
塞直慕南董良明憲䕫臯孰為非我事相命湏其曺¶
𬒳褐騫寒素奉璋參俊髦王戡載簡冊臣職放牲牢¶
忠敬道無二笑談誼彌髙¶
<pb:KR4d0496_SBCK_001-9a>¶
燭暗曙鍾逺詩成春漏沉古苔見隐約幽檜響䔥森¶
白雪㽞寒色青雲延夙心在闕諒當補唯賢庶可欽¶
碩逐西蟾影長栖丹鳯林¶
　　　　袁州謁韓祠已宜春䑓晚眺¶
乗月泛脩陼凌晨訪崇䑓曾甍匝地起疊觀凌雲開¶
時湏炎夏首斗柄從南廻四周翠巘出六合清風来¶
王明猶日月憲令若風雷惠澤綠郊樹陳蹤蒼澗苔¶
皷鐘代寂寞輪軫路徘徊聞兹守郡者自昔何䧺哉¶
百鳥見孤鳯衆星嚴三台吏負鈞石寄法已豪分&KR1308;¶
云胡畣臨眺逺揖謝英才¶
　　　　八月十九日城東辟喧孤坐書懐¶
<pb:KR4d0496_SBCK_001-9b>¶
始生値髙秋乆客感流年睠兹琳宇閟瞰彼滄海壖¶
霧畜朝雨洩雲汎暑風還避人非絶俗淹病寔妨賢¶
昉膺良辰㑹適使中情宣静能驅百慮生已慕孤騫¶
焚香礼碧草種玉思藍田焉得青鳥使馳歸王母邉¶
　　　　㽞贈黄明府¶
黄甫古傲使而多清白心屈身試下位載道發清音¶
洗刷邑弊陋宣暢民滯滛荒村無吠犬秀隴有鳴禽¶
渊明不醉酒子賤自弹琴未必盡師古何曾蹔渝今¶
裁詩俯碧澗煑藥玩虚岑清眠消白晝髙視抵黄金¶
我本江海人常聨桑梓隂携持粤山酒寤寐朔城砧¶
鴻鵠歳月晩鯤鯨烟浪深還為異鄊别舉手一沾襟¶
<pb:KR4d0496_SBCK_001-10a>¶
　　　　繇海昏入武寕道中¶
登髙勢欲墜踰險心始領戒想適其恒經過何由騁¶
洩雲行崦杉雲落浥澗茗玄蝉振山凄皓鷺團沙整¶
乆盻歸舟近况懐垂釣永豈不畏岩程無因攬流景¶
烟霞藴至樂歳月啓深省百丈有幽期眷兹心耿耿¶
　　　　過梅尉祠下¶
梅尉清萬古許令騰八埏能官不必髙髙者廼其賢¶
真材儲世用遺蛻或如蝉嘗疑說者謬何獨今不然¶
斯人井竈處往往在林泉還丹誠可學但恐難為傳¶
　　　　七月初二夜洪州對月懐伯丈親舎¶
初秋公府粛明月到南軒開懐納清輝林影類溪園¶
<pb:KR4d0496_SBCK_001-10b>¶
偶得塵氣静萬籟此中存物生感氣機候蟲噪四垣¶
心虚無所入起坐𣸪何言猶云不如鴈飛逝抵髙原¶
　　　　和亷将軍邨居二章¶
居止簡物競頗受歳月侵誠願輸崑崙遐舉遺浮沉¶
時冬萬物歛野逈景載隂雉鳴穡在埸烟火邨巷深¶
兒女戯我前有酒聊自斟自斟何足貴得飲勝千金¶
聖哲去已逺六籍傳其心受生敢不爱發憤攄長吟¶
念世居難終忘世亦易度今旦庭樹落空明見飛雨¶
沉痾從誰解采草時有炷萬里無一歸願得妙者悟¶
寥寥宇宙間舎此𣸪奚慕¶
　　　　九日報㷱敬輿¶
<pb:KR4d0496_SBCK_001-11a>¶
羸疾卧江滸承君尉髙秋木落隝陼净天朗氣暄柔¶
便了晨光中授我㕠蝤蛑呼童敬薦之風味宜南州¶
憶昔客燕薊白雲従方舟扵時見此物千錢三十頭¶
打黄試新羮爛醉天市楼一日食一百更為明旦謀¶
三日困暴六傳笑諸公侯此邦試罕見初出愈難求¶
矧當浮茰日傾道俗如流厚價得兩螯持之比琳球¶
物有少為貴感事重綢繆奈何雷同者政𣸪多優㳺¶
欲折黄金花報君向滄洲此花苦未發少待歳寒酬¶
　　　　贈安西王提舉别¶
車聲何軋軋我去亦翩翩借問車中人幾時到秦川¶
秦疆数千里西與雲棧連行人秣過鳥猿啼上青天¶
<pb:KR4d0496_SBCK_001-11b>¶
長安古帝州宅土腴不偏聞君畣平昔宦㳺秪晏眠¶
十齡渉文史十五懐家氊二十學壮㳺五十綴朝聨¶
奉常老掌故今已二十年功業晩何就䔥䔥髮垂肩¶
天子念逢掖錫官頗静便𬗋衣綰墨綬此是車中緣¶
飄颻上都門白馬錦連乾舉桉招青山孟光老猶賢¶
大兒坐車軒小兒調馬鞭中兒又絶好國語荷珠圎¶
旦夕俟君至買舎清渭壖此皆足尉意日食官俸錢¶
俸錢足飬親親自有圭田人生慕富貴富貴翻受憐¶
不有鍾鼎食亦無膏火煎前日三市事目擊心凜然¶
當時氣凌人不得呵烏鳶觀君浩蕩去萬事當棄捐¶
孔子不西行及河軌再旋今君渉河流西路方緜緜¶
<pb:KR4d0496_SBCK_001-12a>¶
終南與嵩華是中多神仙仙掌出浮雲上有三峯蓮¶
真人玉拄杖掛在明月弦便當往從之吸月升太玄¶
金鼎交龍乕使我神貌堅奈何二三月百憂集離筵¶
空花如錦機野色相交鮮楊花亂愁思萬條散青煙¶
我不酌美酒敬譲故人先椎碎琥珀杯獨洒春風前¶
春風澹無言徒以别慮牽别亦無所慮所慮應當宣¶
願及相思時中腸欝糾纏爲吹㕠𬗋燕衘書到君邊¶
矯矯蕭徵君珠貝藏龍淵一别如列星隨天夜移躔¶
鳳有五色瑞時下𡵨山巔請君問起居歸来定何年¶
　　　　宿夏庄¶
陰晴知何如開户月滿地主家種長榆竟夕薫風至¶
<pb:KR4d0496_SBCK_001-12b>¶
半生朝市蹤頗負山林意及兹登覧娄亦復纏世累¶
棘籬臨大道嘶馬咳童稺衆卧𣸪離披躊躇獨無寐¶
江山轉寥落星斗亦連綴丈夫十載間豈獨鉛槧事¶
　　　　夏日奉酬汪使君¶
浮雲無時停浮雲有時停停雲在何方乃值初雨星¶
我亦毒炎伏歡言酒盈缾觧帯斟酌之醉已万慮䡖¶
飄飄翼長風便欲東南征林壑葢青天上與霞霧争¶
安得徑至此念之觸中情使君新詩来陳義富且精¶
私慙應渉淺如畜不充籝忘已量湏進兹乃聖所營¶
氷然内熱觧始識道非名¶
　　　　贈方氷叔往敎重慶路¶
<pb:KR4d0496_SBCK_001-13a>¶
汲水得明月倒影上青天客行三十年未識蜀月圓¶
中宵夢巴蜀秣馬辭燕服成都雖云逺未到意已足¶
逺意不可期宿夕宛見之雲迷飛鳥道雨忽卧龍祠¶
干戈何草草秪說渝州好但得渝州官甘就渝州老¶
渝州古雄城彭君舊建旌至今江石上猶有古時名¶
豪傑世已矣空城俯流水𣸪有江東人来敎渝州士¶
方侯天機深大雅託遺音沈潜萬夫敵脫略五湖心¶
翩然别我往長揖仙人掌疾風吹大旗落日明斜舫¶
即此少相知相知長限思巫山桂樹發折寄定何時¶
　　　　冬至日¶
冬隂已觧剥天運旋其初晨興理書策眄望周太虚¶
<pb:KR4d0496_SBCK_001-13b>¶
纎雲無凝停旭景亦已舒未知太史家偵言𣸪何如¶
古来聖明世不必徵其餘和氣乃致祥斯語端不䟽¶
太田黍稲滋秋事在菑畬誓将理歸檝臨江卜吾廬¶
　　　　天冠山¶
江東有天冠山翠欝嵳峨浮嵐衍縣郭鳥啼若笙歌¶
古来有真人學仙雲岩阿丹成脫之去晞髮臨咸池¶
年深化為石石色切星河至今剛風吹梁柱不偏頗¶
羽人室其下猒見頂婆娑朝陽夏影縮秋月夜隂多¶
吾欲敕五丁掇之超滄波東掛扶桑枝此心諒匪它¶
弘彼日月光不可将如何天寒歲又晏雲露滴煙蘿¶
　　　　送吳真人持詔寕親¶
<pb:KR4d0496_SBCK_001-14a>¶
垂楊十二門旦旦羅鳴騶千騎萬騎中孰是違世儔¶
美哉呉夫子脫洒住丹&KR0588;氣涵羣象動思與萬物周¶
天馬出名駒逸態横九州自從下地走但飲星河流¶
明月落中江倒影射斗牛飄然持玉節去犯蒼山稠¶
𬗋鳳把細華逶迤仙岩陬遂經三茅岑已登閣峰頭¶
還家拜封君玉冊珊瑚鉤笑問逰子衣不獨五色優¶
門縣朱雀旍坐擁金明裘開筵浥芳醴炮觴進庶羞¶
承顔開㳤訓慰爾道路脩爾歸奉天子萬歳更千秋¶
番君大國夀賀老清湖愁煙水三萬湏宫袍在扁舟¶
荷花合古渡此處不夷猶雲錦雙鴛鴦悠悠戯汀洲¶
東風長年来揚我䦨檻幽白馬絡金覊奈此甚盛休¶
<pb:KR4d0496_SBCK_001-14b>¶
儂家閤峯下霞竹敷稲疇鶴集偃松雪青雲互綢繆¶
自従干戈餘川岳秋蕭騷骨肉倚四海風雲優吟謳¶
聞君𣸪此去浩蕩懐今㳺罷酒黄鸝鳴髙華艶城楼¶
良辰難能别嘉㑹易為酬至樂夫子行子行無滯㽞¶
　　　　贈揭景哲茂才别¶
司揭本楚官子孫㕥官氏揭陽漢建侯氏寔出扵史¶
同源而異流流各昧其源泛舟在中河安得竆崑崙¶
驅馬燕山市路逢子揭子為我述其先本自司揭始¶
及乎旴徒洪著與揭陽通以兹䆒其源頻海而南東¶
南東煙濤惡将身犯蛟鰐逺拜故侯墳遺蹤尚如昨¶
歸来見翰林贈以㕠南金集賢亦敬嘆髙文㽞賞音¶
<pb:KR4d0496_SBCK_001-15a>¶
二公天下士子亦庭階美胡不攬家氊黄朱耀閭里¶
九萬扶摇風相㸔尚轉蓬髙楼有横笛送鴈上長空¶
　　　　贈李端朝别¶
驅馬别舊故舟檝䴡城隅欲𣸪少欵叙子云不可湏¶
哀笳激長雲羣飛滅霄衢孟冬猶温風鄊此川途迂¶
賢良策上第再命出南區沉沉大藩府勤事以馳趍¶
幸接江湖歡豈期流次殊一朝遂西東何以慰踟蹰¶
髙霞映列巘寕不眷名都觧組翕清譽在徳由豈輸¶
要當給餘用初終保瑾瑜¶
　　　　散歩還南軒¶
幸自塵鞅絶起㳺欲何之江逺夕氣澄開軒納新詩¶
<pb:KR4d0496_SBCK_001-15b>¶
莎雞振陽砌蠨蛸結隂地珊珊脩木静宛宛好風遟¶
桃李競秋園旋隨時草萎寕不恱生植粛殺乃其宜¶
扵斯見發育及深霜露思嵇康本逹節竟受薄俗嗤¶
快哉東方生嘲唅得吾師¶
　　　　市汊水驛候邑吏不至北亭書懐¶
端坐息萬慮扵此道心存江沱歸鴈集楊栁落柴門¶
刻符期邑吏日晏已成昏相望不百里曽莫思崩奔¶
以為公家湏緩急義所敦甞抱慢令戒空𣸪嬰憂煩¶
藩羊蹂嘉蔬頗傷主者恩雖非四鄰物祛除奚討論¶
小橋通北亭澗涸青煙緐未明復来日蹔淂辟塵喧¶
塵喧不足辟班馬在&KR0588;樊逺想髙堂君逝将反中園¶
<pb:KR4d0496_SBCK_001-16a>¶
　　　　發富州¶
駑拙謬承乏巡㳺至兹邦登危始出幽歷覽見長江¶
不與夷曠㑹焉得壮心降力小而任重民憂正紛龎¶
斯湏舉隐慝頺俗何由扛初下豊水舡爽氣夕浮窗¶
柔櫓奏長風中流鳴&KR1295;㕠景晏川色浄巖際縣漁矼¶
行止欽聖則胡能守株椿¶
　　　　寄劉椽¶
住與魏盧亘談君在直廬㑹時春月和省事重踟蹰¶
聞子大夫椽廉厲乆猶初覊孤限馳驅不能枉尺書¶
建康古名都自昔帝王居陳迹今具在斯人定何如¶
清吟足度日羮飯可無魚勿論爵祿事扵此自有餘¶
<pb:KR4d0496_SBCK_001-16b>¶
廟堂議賢寳匵美常安舒峩峩惠文冠四海将誰譽¶
　　　　嘉澤¶
嘉澤徧羣物山郭餘寒收日臨公舘静聊足散優㳺¶
古松含晚秀春桂吐新柔樹聲鳥語和苔迳蚓行周¶
念彼農畆士生涯託岩幽雖無豈弟賢亦免曠瘝憂¶
而我委素業布衣以敖㳺謬通金閨籍一志旅荒陬¶
還歸吏鄊部胡寕心不休深承采菲意終負伐檀羞¶
庭闈邇江外何時泝扁舟誰能違天命且𣸪盡人謀¶
　　　　度澤過關山¶
单車度大澤有似㳺梁山初飛鴈鶩徒辱在葭葦間¶
季冬隂風盛雨霰紛珊珊念我離大府行役何時還¶
<pb:KR4d0496_SBCK_001-17a>¶
朝臨昌邑浦夕指番易灣衝泥赴農村老屋夜不關¶
然薪設供帳風味猶百蠻蒸烘濕衣裳徒御相囘環¶
極知道路難尤念奔走囏傳餐逮明燭飢渴未容慳¶
春和理稅駕且以慰衰顔¶
　　　　古干将¶
畟畟古干将經世不再見豊城匣已空龍亦乆當變¶
百怪日夜出思爾一㫁剸装佩美紛紛不尔真百錬¶
又恐百恠飛翻著它人身麒麟或失所魍魎氣益神¶
不如且深藏慎勿干星辰我歌干将行庶爲君子陳¶
　　　　湏句曲¶
朝望湏句曲青枽𬒳原野牛馬何茫茫盡在大隄下¶
<pb:KR4d0496_SBCK_001-17b>¶
隄髙容可隐河水隄上流年去𣸪年来青蒲送行舟¶
借問行舟裏誰是囘鄊客燕趙與東呉憧憧競晨夕¶
山中有老人白髮不可量自不緣年夀何因爾許長¶
　　　　泝漳水有懐在京二三子¶
晨發宜姑陼迤邐泝黄流天清鉦皷和檣櫓隨川浮¶
南征卜利渉陽晷適三周野花明逺川時鳥詠芳洲¶
麥苗已含秀蘆笋亦吐柔一行𬒳明命豈不職思憂¶
時物已具變未得吾行休眷眷二三子秉徳聿宣猶¶
崈髙諒能㳤大業非人謀惡乎報終令庶以畣山&KR0588;¶
　　　　鵲来巢¶
靈鵲空中至栖我庭樹枝樹髙不尋丈下有㺯丸児¶
<pb:KR4d0496_SBCK_001-18a>¶
朝騎庭樹府莫仰樹巢窺寄巢欲生子值此将焉為¶
是以舎巢去拮据忍如遺青天覆上林何息非所宜¶
物情非有異念亦頠其危倘逢爱䕶者鵲有𣸪来時¶
鵲聲但報喜説似主人知¶
　　　　盧鴻¶
在昔有志士隐居嵩髙峰行義榘四海矯若人中龍¶
天子念治具詔書訪孤蹤既来亦竟往去就何從容¶
架巖結茅堂虚砌蘼蕪封身雖草土間道為世所宗¶
攀磴采石華引手接雲松朗揖謝汚瀆長笑𬗋煙重¶
不能諧聖君豈徒愧萬鍾安得起斯人千載已相従¶
　　　　和畣楊茂才¶
<pb:KR4d0496_SBCK_001-18b>¶
　始我南山居與子共朝夕服事子尊君徳義藹宿昔¶
　焉知二十載萬變如頃刻漁釣負平生浩蕩隨所適¶
　進慙負官義退愧尋幽迹而此山水間時勤問消息¶
　夜深欵巖扄蘿月在屋翼清言溢前聞子學日有力¶
　世好将未忘相資庶有得¶
　　　　　春鴈¶
　嗸嗸九春鴈整列鄊天端雖念洲渚幽已違霜雪寒¶
　羣行旅陽土亦為稲粱難唼食曽未充知時詎能安¶
　銜蘆領孤雛蕭蕭理羽翰明年還當賔勿興中路歎¶
　范徳機詩集卷之一¶
